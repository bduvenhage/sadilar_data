xhosa.1675.asthma
BONA - August 2007
Kubhetele uthintelo kunokunyanga
kubhale uGRACE KHUZWAYO
Kuyoyikisa ukuhlaselwa ngumbefu kunokuphefumla nzima...
IMIPHUNGA neendlela zomoya zabantu abanombefu zibuthathaka kwizinto ezininzi ezisingqongileyo. Obu buthathaka (obaziwa njengokungavani nezinto ezithile) bukralisa iindlela zomoya nto leyo yenza kube nzima ukuphefumla.
Umzekelo xa ungena endlwini enothuli awubi nangxaki xa ungenambefu kanti umntu onombefu uyamhlasela ngoko nangoko.
Umntu ngamnye umhlasela ngendlela yakhe eyodwa umbefu kwaye ingatshintsha. Abantu abanombefu abaguliswa zizinto ezifanayo.
Zininzi izinto ezingangunobangela wokuhlaselwa ngumbefu.
Ziquka isiqholo somzimba, uboya besilwanyana sasekhaya (okanye ukusondela kufuphi naso); umsi womdiza, umsi womlilo, izityalo, iintyatyambo neentsiba, uthuli lwasendlwini, iinguqu zemozulu, imithambo emandla, uxinzelelo nosuleleko.
Iimpawu zombefu
Ngugqirha ongakuxelela ukuba unawo na umbefu okanye awunawo kodwa kufuneka uqaphele ezi mpawu zilandelayo:
ukutswina
ukukhohlela, ingakumbi ebusuku
ukuphelelwa ngumoya
ukuminxana kwesifuba
ukukhawuleze udinwe xa usenz' imithambo.
Amanani aseMzantsi Afrika abonisa ukuba umbefu sisifo esikwindawo yesihlanu kwizifo ezibulalayo kwihlabathi liphela.
Into ebuhlungu ke kukuba bekungathintelwa ukufa kwaba bantu ngokuthi basilumkele esi sifo baze basele amayeza okusinyanga angawo.
Zininzi izinto ezikhokelela ekufeni kwabantu abadala nabantwana bebulawa ngumbefu. Abantu ababulawa kakhulu sesi sifo ngamahlwempu, ingakumbi abantu abahlala kwiindawo zoogobityholo.
Unobangela kukungabinalwazi ngombefu neempawu zawo nokunqongophala kweendlela zonyango.
Ukuhlala kwabantu abaninzi endaweni enye, umsi wezitovu zeparafini zizinto ezibangela ukunwenwa kwentsholongwane. (Abantu abanombefu baba sengozini nangakumbi xa benomkhuhlane.)
Enye ingxaki kukungaqeqesheki kwabasebenzi bezonyango ukuze bakwazi ukubon' iimpawu zombefu - umbefu uvela njengomkhuhlane okanye isifo semiphunga.
Abantu abanombefu abasebenzisi amayeza anyanga umbefu.
Ulufumana njani uncedo
Izibhedlele namaziko onyango ephondo kufanele abe nezixhobo zokuxilonga nokunika unyango kubantu abanombefu kodwa loo nto ayenzeki.
"Maxa wambi kunqongophala imali yokuthenga imibhobho yombefu. Abantu basemaphandleni bafumana ubunzima ekufumaneni unyango," utsho uGqr. Sharon Kling ongugqirha wabantwana eTygerberg Children's Hospital nosihlalo weAllergy Society Of South Africa (ALLSA).
"Amayeza ombefu akuluhlu lwamayeza afuneka ngamandla eMzantsi Afrika yaye uluntu maluqinisekise ukuba lufumana unyango olululo."
Ukuwuthintela
Abantu abanombefu baphil' ubomi obuqhelekileyo xa bezikhwebula kwizinto ezibangela ukuba bahlaselwe ngumbefu baze basele amayeza ngokwemiyalelo kagqirha.
Kufuneka bazilumkele iimpawu ezintama ukuhlaselwa ngumbefu. Kuyanceda ukuzazi izinto ezibangela ukuba uhlaselwe ngumbefu ukuze uzikhwebule kuzo.
Xa sele uyazi into ebangela ukuhlaselwa ngumbefu kufuneka uqiniseke ukuba uyazikhwebula kuyo nokuba uphi na. Xa uzigcina usempilweni uyasinda ekuhlaselweni zizifo ezininzi...
Sela amanzi kakhulu utye imifuno neziqhamo.
Yenza imithambo. (Qiniseka ukuba uyazifudumeza kuqala uze uzipholise usakugqiba.)
Ungadibani nabantu abanomkhuhlane nefiva.
Gcina ucoceko, hlamba izandla ukuze uthintele iintsholongwane ezihamba nomkhuhlane.
Gcin' ikhaya lakho lingenathuli, ucoce iikhaphethi neematrasi, wosule izixhobo zasekhaya qho.
Unyango
Xa sele uxilongiwe wafunyaniswa unombefu unikwa amayeza okuwunyanga. Amayeza axhomekeka kubunzulu bombefu okuphetheyo. Into exhaphakileyo kunyango lombefu ngumbhobho wokuphefumlela kodwa maxa wambi kuba ngamayeza aselwayo okanye unikwe amayeza nombhobho ngaxeshanye.
Kubalulekile ukuba abantu abanombefu bawasebenzise amayeza ngokwemiyalelo kagqirha kwaye basoloko bebeka kufuphi izixhobo zoncedo.
Zimbini iindidi ezisetyenziswayo ukunyanga umbefu: izithinteli nezixhobo zoncedo.
Izithinteli zinciphisa ukukrala nto leyo ithintela ukuhlaselwa ngumbefu. Izikhuseli kufuneka zisetyenziswe yonk' imihla ukuze zisebenze kakuhle kodwa azizinyangi iimpawu zombefu.
Izixhobo zoncedo zona kuthiwa lunyango lokuqala lweempawu zombefu okanye ukuhlaselwa ngumbefu yaye zinyanga ngokukhawuleza. Zibizwa ngokuba ziibronchodilators yaye zivula iindlela zomoya ukuze umntu lowo uhlaselwe ngumbefu aphefumle lula. [x]
'NGOLWAZI OLUZELEYO
I-Allergy Society of South Africa (ALLSA)
umnxeba: 021-447-9019
e-mail: mail@allergysa.org
Website: www.allergysa.org
I-National Asthma Education Programme (NAEP)
umnxeba: 0860-ASTHMA (278462)
ifeksi: 011-678-3069
e-mail: naepr@netactive.co.za
Website: www.asthma.co.za
I-South African Thoracic Society
umnxeba: 021-423-0257
e-mail: sarj@iafrica.com
Website: www.pulmonology.co.za
Iindaba ezintsha
ngombefu
BONA XHOSA - August 2007
u
t
BONA XHOSA - August 2007
Xa uhlala usempilweni uyasinda kwizifo ezininzi...
Ubunyaniso ngombefu
Umbefu sisifo esixhaphakileyo esichaphazela umntwana omnye eshumini nasebantwini abadala.
Umbefu sesinye sezifo ezinobuzaza ebantwaneni kwaye sibangela abantwana abaninzi baphuthe esikolweni.
Abantu abaninzi bacinga ukuba umbefu ngumkhuhlane.
Makhulu amathubaokuhlaselwa ngumbefu ebantwaneni abahlala nabazali abatshayayo.
Abantwana abazalwa ngoomama abatshayayo xa bekhulelwe baba sesichengeni sokuphathwa ngumbefu.
Kukholelwa ekubeni umbefu uyafuzwa.
Umbefu awunyangeki koko uyalawuleka xa usebenzisa amayeza angawo.
Kwabany' abantwana uba bhetele ngokuya bekhula ukanti kwabanye ubaphatha ubomi babo bonke.
