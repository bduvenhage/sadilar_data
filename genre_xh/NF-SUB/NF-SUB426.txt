xhosa.932.coffins
Umngcwabo owahlukileyo
Indlela 'entsha' yokungcwaba
Usomashishini waseMzantsi Afrika uvelise indlela "entsha" yokungcwaba ezakonga iindleko nomhlaba lo gama ihlonela amasiko esintu
SONKE siyazi ukuba imingcwabo yale mihla ifuna imali eninzi kuba kaloku abo bashiywe sisalamane bafuna ukusingcwaba ngesithozela.
Akufuneki ukuba kube njalo kwaye usomashishini nomvelisi oselula uPaseka Hlatshwayo uyibonisile loo nto.
UPaseka ukholelwa ekubeni ukungcwaba isalamane ngesithozela akufanelekanga ukuba kwayanyaniswe nemali waza weza necebo.
"Ndiyazi ukuba sifuna ukuzingcwaba ngesidima nesithozela izalamane zethu yaye ndibona ngathi abantu bakuthi bayaxhatshazwa xa besenziwa bakholelwe ekubeni ukungcwaba isalamane sakho ngesithozela kukungena nzulu epokothweni," utshilo.
"Ookhokho bethu babezingcwaba izalamane zabo ngesithozela ngendlela ababezingcwaba ngayo kodwa bengangeni nzulu ezipokothweni zabo."
Wathi ngenye imini uPaseka ebukele inkqubo yeTV eyayingengxaki yokunqongophala komhlaba wokungcwaba waza wabona ukuba isisombululo sokutshisa imizimba okanye ukungcwaba abantu phezu kwabanye kunxamnye nesiko lakwantu.
Waqonda ukuba ngokuqinisekileyo ikho enye indlela yokungcwaba engaba sisisombululo waza wazixelela ukuba uza kuyifumana.
Wenza uphando ngamasiko amandulo akwantu waza wafumanisa ukuba ikho indlela yokungcwaba yasebukhosini eyayisetyenziswa mandulo.
Wafumanisa ukuba iinkokheli zasebukhosini zazingcwatywa zichophile.
Zazingcwatywa ngolu hlobo kuba kwakukho inkolelo yokuba umoya wazo awufi koko uhlala uphila kwaye abantu bazalwa bechophile ngoko ukungcwatywa kwabo ngolu hlobo kulungile.
"Ndafumanisa ukuba ukungcwaba abantu ngolu hlobo kubanika isidima nesithozela esibafanelayo," utshilo
"Le ndlela yokungcwaba yayiyeyeenkokheli zasebukhosini kuphela ngoko ndenze indlela yokungcwaba efana nayo."
Wachitha unyaka esenza uphando novavanyo waza waphehlelela umkhumbi iLebone kwindibano kazwelonke yabangcwabi ngoJuni 2006.
Umkhumbi iLebone umilise okwesibane ukuze ungene engcwabeni elingqukuva nelincinci.
Ingcwaba leLebone lithabatha umhlaba ongaphantsi nge-66% kunengcwaba eliqhelekileyo.
"Sabambisana neNational City Parks yaza yona yaqinisekisa ukuba oomasipala bayakwazi ukuwemba la mangcwaba.
"Abangcwabi bayaqeqeshwa ukuze bakwazi ukungcwaba ngeLebone kwaye kulula," utsho uPaseka. Uqeqesho luyaqhbeka ngoncedo lweWits University.
Imikhumbi yeLebone ayisebenzisi zixhobo ezininzi xa isakhiwa.
Le mikhumbi iyafikeleleka kuba ukuyenza akuxhomanga ngexabiso. [x]
BONA XHOSA - August 2007
Ukusebenza kwawo...
kubhale uTANIA SANDBERG
Kukholelwa ekubeni le mikhumbi iza konga umhlaba.
' XA UFUNA ULWAZI OLUTHE KRATYA: I-South African Funeral Supplies (SAFS) inikwe amalungelo okwakha nokuthengisa le mikhumbi. Abantu bangafaka ii-odolo kwiSAFS okanye bacele abangcwabi babo baqhagamshelane neSAFS ukuze bafumane umkhumbi weLebone.
Tsalela iSAFS kule nombolo 031-507-8150 xa ufuna uku-odola umkhumbi.
iingxaki zomthetho
Akonyuselwanga
INGXAKI: Omnye wabasebenzi ushiyile kwinkampani endisebenza kuyo kwaza kwaqeshwa umntu omtsha endaweni yokuba ndonyuselwe.
Ndibona ngathi ndiqhathiwe apha kuba ndineminyaka eli-15 ndiphangela kule nkampani yaye irekhodi yam intle kunjalonje ndibalasele emsebenzini wam.
Ingaba ndiyacalulwa apha" Ingaba ikho into endingayenza"
ICEBISO LAKWASCORPION:
Uyavakala ukuba uphoxekile. Kwiimeko ezilolu hlobo kuyenzeka ukuba umsebenzi azibone engaphathwanga ngendlela eyiyo kuba ezibona efanelekile ukuba onyuselwe okanye abekwe phambili kunabanye abasebenzi xa kuvela isithuba esilolu hlobo.
Awunalo ilungelo elisemthethweni lokonyuselwa ngaphandle kokuba isivumelwano sakho sengqesho sinawo umhlathi okuthembisa ngokonyuselwa.
Khumbula ukuba inkampani ilawulwa ngumniniyo ngoko nguye onelungelo lokuqesha umntu amfunayo.
Kodwa loo nto ayithethi kuthi makangawuhoyi umthetho weLabour Relations Act onyanzelisa abaqeshi ukuba balandele imithetho ethile xa beqesha abasebenzi.
Kufuneka umqeshi angathathi cala kwaye xa ethatha icala unxamnye nomthetho iLabour Relations Act.
Umqeshi unelungelo elisemthethweni lokuqesha abasebenzi abawufaneleyo nabawufundeleyo umsebenzi.
Xa kuqeshwa ke kuthelekiswa amava, imfundo nezakhono zabantu abafake izicelo zomsebenzi.
Zixhaphakile iingxwaba-ngxwaba ezibangelwa kukungaboni ngasolinye ngendlela ekuqeshwe ngayo kuba wonke umntu obefake isicelo uzibona ewufanele loo msebenzi.
Ngoko ke akufuneki kufaniswe iimeko ezingafaniyo.
Asikwazi ukukunika ingcebiso ephathekayo ngalo mba kuba asizibonanga iinkcukacha zomntu lowo oqeshiweyo yaye asiyazi inkqubo esetyenziswe ngumqeshi xa emqesha loo mntu mtsha.
Kodwa ke ngumqeshi othabatha isigqibo sokuba uqesha bani na, nini na. [x]
ABAFOTIWEYO BAYABONISA NJE
Niziphathelwe yiBONA nabeScorpion Legal Protection
Thumel' ingxaki yakho yomthetho kule dilesi BONA Legally Yours, Box 32083, Mobeni 4060 - uya kufumana ithuba lokuxoxa negqwetha imizuzu engama-30 kwii-ofisi zalo naphi na kweli okanye uthethe nalo ngomnxeba.
Sizamile ukuqinisekisa ukuba ufumana iingcebiso ezizizo. Kodwa ke ityala netyala lifuna ukuphandisiswa kwaye abeScorpion Legal Protection (Pty) Ltd, igqiza labacebisi neBONA nabashicileli bayo abanakubekwa tyala ngelahleko engafunyanwa ngumntu osebenzise iingcebiso zalo mhlathi.
BONA XHOSA - August 2007
