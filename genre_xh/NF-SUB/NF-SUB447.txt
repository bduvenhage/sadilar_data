Impilo nokhuseleko kwindawo yokuphangela kwezolimo namahlathi 
Intshayelelo
Iingozi, ukwenzakala kunye nokugula kunako ukutshabalalisa impilo yabantu kunye namashishini. Izisombululo zikholisa ukungabi nabugocigoci kwaye ziba nexabiso eliphantsi kanti abona bantu babalaseleyo ekuqinisekiseni ukhuselo lweefama ngabalimi nabasebenzi babo basezifama. Impilo nokhuselo yimfuneko esisiseko kulondolozo lweshishini lokufama. Amalinge kaRhulumente ewodwa awanakukwazi ukugcina icandelo lezolimo likhuseleke kwaye linempilo ngakumbi, kodwa wonke ubani kwezolimo nakwityathanga lokutya ngokubanzi makadlale indima yakhe. 
Ngonyaka ngamnye kubulawa abantu  ngenxa yemisetyenzana ethile kumsebenzi wezolimo namahlathi. Abaninzi bangxwelerheke ngokuxhalabisayo baza bafunyanwa kukugula bekwindawo yabo yomsebenzi. Iingozi nokwenzakala azibangi ukutsala nzima kwabantu kuphela; kodwa kukho iindleko ezibandakanyekayo eziquka phakathi kwezinye:
●  Iintlawulo zokungabikho emsebenzini ngenxa yokugula kunye neendleko zokumema/ukuqeqesha abantu abangena endaweni yabasebenzi abangekhoyo
●  Ilahleko yezinto eziveliswayo
●  Iindleko zolawulo – ukuphanda ngesiganeko, ukukhanda njl.njl.
●  Ukonakala koomatshini, izakhiwo kunye neemveliso
●  Iindleko zeinshorensi, iindleko zasemthethweni nokuduma kakubi.
Zonke ezi ndleko zinokuthintelwa, ukuze ngolo hlobo kwande inzuzo njengesiphumo. Le ncwadana ke ngoko ijoliswe ekunikeni ulwazi oluya kuncedisa abaqeshi nabasebenzi kwezolimo namahlathi ukuze kuphuculwe impilo nokhuseleko kananjalo kunqandwe imingcipheko enxulunyaniswa nomsebenzi kwicandelo labo. Le ncwadana ayizibandakanyi iimfuneko 
zowiso-mthetho malunga neshishini. Olo lwazi lunokufunyanwa kwisiza sothungelwano seSebe lezabaSebenzi:  www.labour.gov.za. 
Ulawulo lwempilo, ukhuselo nohlalutyo lwemingcipheko
Ulawulo lwempilo nokhuselo lwabasebenzi lufana ncam nokulawula izixokelelwano zokuqinisekisa ukuba izityalo nezilwanyana zigcineka zisempilweni, zinika eyona mveliso iphezulu ukuze zikwazi ukukwenza ukuba uhlale uqhuba ishishini. Abasebenzi kufuneka babe sempilweni entle kwaye bakhuseleke ukuze basebenze ngokuncomekayo nokuba bakwazi ukusoloko bekhona emsebenzini.
Onke amaqumrhu afuna umgaqo-nkqubo wokuseka isicwangciso sabo sokusebenza ngokubhekiselele kwimpilo nokhuseleko, ngenjongo yokufikelela kwimigangatho ephucukileyo kwindawo yokuphangela. Lo mgaqo-nkqubo mawubhalwe phantsi, ulungiselelwe kakuhle kwaye usekwe ekuzinikeleni kwabaphathi abakwibanga eliphezulu.
Umgaqo-nkqubo kufuneka:
●  Ungqale kwifama yakho
●  Uxele iinjongo zakho ngokubanzi malunga nempilo nokhuselo lwabasebenzi bakho. Umqeshi makasayine aze abeke nomhla wokusayina ngenjongo yokubonisa ukuzinikela kwakhe kuwo
●  Ubonise ukuba uxanduva jikelele lwempilo nokhuseleko lungumthwalo wakho wena mqeshi
●  Uchaze izixokelelwano neenkqubo ezikhoyo ukuqinisekisa impilo nokhuselo lwabasebenzi bakho
●  Uphengululwe rhoqo kumathuba athile ukuze uhlaziywe xa iqumrhu lakho liguquka okanye xa kuvela iingozi ezintsha.
Uhlalutyo lwemingcipheko
Ukuchonga iingozi nokuhlalutya imingcipheko edalwa zizo kubalulekile. Ngaphandle kokuba uyazazi iingozi ezikhoyo kwimida yendawo yakho, kunye nomlinganiselo wemingcipheko eyenziwa zizo, akunakukwazi nokuba kufuneka ilawulwe na okanye nendlela ekunokwenziwa ngayo.
Uhlalutyo lwemingcipheko kukuqwalasela ngokuqaphela oko kunokwenzakalisa abantu kwishishini lakho,  ukuze ukwazi ukubona ukuba ingaba uthathe amanyathelo alingeneyo na okanye kufuneka wenze ngakumbi. Wakuba wenze isigqibo ngenqanaba lomngcipheko, kufuneka usebenzise amanyathelo ayimfuneko othintelo nawokhuseleko.
Mininzi imithombo yamacebiso esekwe kwinkonzo elungileyo eya kukunceda xa usenza uhlalutyo lwakho lwemingcipheko, kodwa unokusebenzisa le nkqubo ethe tye yamanyathelo amahlanu:
Inyathelo 1: Funa imiba yengozi
Funa kuyo yonke indawo  kwindawo yomsebenzi kwaye ujonge nendlela abasebenza ngayo abantu. Kwakhona qwalasela iingxelo ezibhaliweyo zeziganeko ezidlulileyo, iingozi okanye iingxaki zempilo. Injongo kukuchonga imiba yeengozi ezinokuba neziphumo ezinobuzaza ezinokwenzakalisa okanye ezinokuchaphazela abantu abaliqela.
Inyathelo 2: Yenza isigqibo sokuba ngubani onokwenzakala kwaye njani
Chonga abantu abanokwenzakala, nokuba bangaphi. Xa uqwalasela “ubunjani”, musa ukulibala izinto ezifana nomsebenzi wolondolozo, apho kunokuvela khona imiba emitsha yengozi .
Inyathelo 3: Vavanya imingcipheko evela ngenxa yemiba yengozi uze uthathe amanyathelo okuyinciphisa okanye okuyilawula
Hlalutya ukuba ingaba imingcipheko evela kumba wengozi ngamnye obalulekileyo iyalawulwa na.
Iindlela zolawulo zisenokuba zanele kakuhle okanye kusenokufuneka ukuphuculwa kwazo. Abasebenzi bakholisa ukuba nezimvo eziluncedo, ngenxa yokusebenza kwabo imihla ngemihla, ngoko ke babandakanye ekwenzeni izigqibo ngeendlela zakho zolawulo.
Inyathelo 4: Bhala phantsi iingxelo ozifumanisileyo
Emva kokwenza isigqibo ngento ekufuneka yenziwe,  kufuneka wenze isicwangciso ngendlela yokuyenza nokuba kufuneka yenziwe nini. Ukubhala kwingxelo izinto ozifumanisileyo kuya kukunceda ekwenzeni oku. 
Inyathelo 5: Phengulula uhlalutyo lwakho uze uphinde uluqwalasele xa kukho imfuneko
Kufuneka uphengulule uhlalutyo lwakho xa bekukho inguquko ebalulekileyo kwindlela osebenza ngayo okanye xa unesizathu esenza ucinge ukuba igqithelwe lixesha..
Iingxaki zempilo kwezolimo namahlathi
Umsebenzi wezolimo namahlathi  usenokuhamba nezothuso kwimpilo yabasebenzi ngezizathu ezininzi, ezibandakanya:
●  Ukuchukumisa izilwanyana
●  Ukuba sesichengeni semichiza enobungozi okanye ezinye izinto
●  Ngumsebenzi wohlobo lwezinto eziphathekayo
●  Ukuba sesichengeni semozulu, ingxolo okanye ungcangcazelo.
Umsebenzi wohlobo lwezinto eziphathekayo
Ukuphatha imithwalo enzima okanye ukusebenza ngezimo zokumisa umzimba ezingalunganga kusenokwenzakalisa izihlunu nesakhelo samathambo somzimba. Loo nto inokwenza iingqaqambo neentlungu zemilenze neengalo, iindawo zokudibana kwamathambo okanye umqolo ngenxa yokupetyeka okanye ukukruneka. 
Kufuneka wenze ntoni?
●  Kuthintele ukuthwala imithwalo enzima xa oko kunokwenzeka, okanye sebenzisa izixokelelwano zentsebenzo-matshini
●  Sebenzisa iindlela zokuphatha ezilungileyo – yima ngeenyawo zakho ngendlela efanelekileyo, umqolo mawume nkqo uze umthwalo uwuphathele kufutshane nomzimba wakho
●  Qinisekisa ukuba indawo yakho yomsebenzi ilungelelaniswe ngohlobo lokuba izinto nemveliso zifikeleleke ngaphandle kokuzolula kanti kuyafuneka ukumana uzama ukuguqula imisebenzi okanye iintshukumo ukuze usebenzise iintlobo-ntlobo zezihlunu zomzimba
●  Uthutho lwezityalo okanye lwezithole ngezandla kwimigama emide makuthintelwe kangangoko kunokwenzeka ukuze kukhuselwe impilo yabasebenzi.
Ukusebenzisa oomatshini ngokhuselo 
Iingozi ezininzi ezinobuzaza kwiifama zibandakanya oomatshini. Ezinye zenzeka kuba umatshini esuke wasetyenziselwa umsebenzi ongengowawo; ezinye kungenxa yokuba oonogada abafakwanga okanye bagcinwe bekwimo yokungasebenzi.  Kufuneka kubekho isixokelelwano esisetyenziswayo sokuqwalasela ukuba izixhobo zokusebenza, kubandakanywa oomatshini, zikhuselekile ukuba zingasetyenziswa. Ukuba izixhobo zisetyenziswa phantsi kweemeko ezingafanelekanga, kufuneka zihlolwe rhoqo ukuze kujongwe ukwehla kwemeko yazo okunokubanga ingozi, kuba nanini xa kwenzeke iimeko ezinjalo izixhobo ziyasilela kukhuselo lwazo.
Kufuneka wenze ntoni?
●  Qinisekisa ukuba oomatshini bawulungele umsebenzi abawenzayo
●  Bonke oomatshini mabalondolozwe ukuze basetyenziswe ngokhuselo
●  Oomatshini mabafakelwe oonogada bokhuseleko abafuneka ngokwasemthethweni
●  Izixhobo ezisetyenziselwa ukutyala imithi maziyilelwe loo njongo. Izixhobo zezolimo zikholisa ukungalungi ekutyalweni kwemithi
●  Izibambo zezixhobo zokutyala maziyilwe ngendlela ecutha ukuhamba koxhuzulo oluya esandleni xa ibleyidi inokusuka ibethe ilitye elifihlekileyo okanye ingcambu
●  Intloko yesixhobo sokusika nokucebula mayigxile ithe nkqi kwisibambo ngesixhobo esisebenza ngokuncomekayo, umzekelo, iverhe, isikhonkwane sokudibanisa iintsimbi ezimbini okanye ibholiti.
Ukuthenga okanye ukuqesha oomatshini
Xa uthenga okanye uqeshise oomatshini umthetho ufuna ukuba umxhasi makafake oonogada bokhuselo abayimfuneko. Qiniseka ukuba wena nabasebenzi bakho:
●  Nisebenzisa oomatshini ngokwemiyalelo ekhutshwa nabo
●  Nigcina oonogada bemi ngendlela efanelekileyo kwaye bencomeka
●  Niqwalasela zonke izixhobo nize nilungise iziphene phambi kokubasebenzisa
●  Niqwalasela ukuba zonke iindawo zokulawula ziphawulwe ngokucacileyo ukubonisa oko zikwenzayo nokuba zilawula baphi oomatshini, kwaye maziyilwe zize zifakwe ngendlela eya kukunqanda ukuba ungazisebenzisi ngemposiso
●  Abasebenzi baqeqeshelwa ukusebenza ngokhuselo kwaye banikwa kananjalo basebenzisa impahla yokhuselo eyimfuneko.
Ulondolozo nokunqandwa kothintelo 
Iziganeko ezininzi ezibandakanya oomatshini zenzeka ngethuba lolondolozo okanye ngemisebenzi yokunqanda uthintelo. Qiniseka ukuba:
●  Abasebenzi bakuqeqeshelwe kakuhle ukwenza umsebenzi
●  Banikwe izixhobo zokusebenza ezaneleyo nemiyalelo ngokunjalo malunga nolondolozo, ukulungelelanisa, nokubacoca kwaye kunqandwe ukuthinteleka koomatshini
●  Amandla agciniweyo, umzekelo, avela kwizinto ezicudisiweyo, imithombo okanye amandla oxinzelelo lolwelo ayasasazeka phambi kokuba uqalise ukusebenza,
●  Oomatshini abanyuswa ngoxinzelelo lolwelo okanye iinxalenye ziyathintelwa ukuba zingehli ngokusebenzisa izixhobo zikamatshini ezifana nezinqumamisi okanye iijekhi xa abantu besebenza phantsi kwabo.
Bonke ababhexeshi boomatshini mabaqinisekise ukuba:
●  Bayakwazi ukuwunqumamisa umatshini phambi kokuwuqalisa
●  Basoloko bewuqalisa ngokwendawo echanekileyo
●  Bonke oonogada bafakwa kwaye basetyenziswa ngokuchanekileyo
●  Indawo engqonge umatshini osisigxina icocekile, iqoqosheke kakuhle kwaye ayinazithintelo
●  Bamxelela kwangoko umongameli xa umatshini ungasebenzi kakuhle
●  Banxiba impahla nezixhobo zokhuseleko ezifanelekileyo.
Ungaze:
●  Usebenzise umatshini ngaphandle kokuba ugunyazisiwe kwaye ukuqeqeshelwe ukwenza oko
●  Uzame ukususa izithintelo okanye ukucoca umatshini ngaphandle kokuba isiqhubi sahlukanisiwe kwaye umi bhuxe
●  Unxibe iitsheyini ezijingayo, impahla ejingayo, iiglavu okanye iiringi okanye iinwele ezinde ezinokubambeka kwiinxalenye ezishenxayo
●  Wehle kwitrektara ehambayo nokuba kukowuphi umatshini oziqhubayo
●  Uphazamise abantu abasebenzisa oomatshini.
Ukuphathwa kwezithuthi nezinto zokusebenza
Omnye unobangela wokwenzakala kwezolimo kukuphethula iitrektara. Iingozi ezixhalabisayo nezibulalayo ziqhelekile, kwaye iziganeko zibandakanya abaqhubi, abanye abasebenzi nabantu abazihambela ngeenyawo.  Ezinye iziganeko zenzeka xa abantu beshiya isithuthi bengaqinisekisanga ukuba asinakuhamba okanye ukuze ngolo hlobo sibange ingozi. 
Yithi qho uqwalasele ukuba:
●  Abaqhubi bawuqeqeshelwe kakuhle umsebenzi wabo kwaye abantu abangagunyaziswanga abavunyelwa ukuqhuba
●  Izithuthi nabantu abahambayo bayahlukaniswa kangangoko kunokwenzeka
●  Imithwalo ihleli kakuhle kwaye iqinile
●  Abaqhubi bakhuselekile kwizinto eziwayo
●  Abaqhubi  bakwisimo sempilo ekulungeleyo ukuqhuba
●  Izithuthi zakho okanye nokuba ngabaphi oomatshini abakhwelwe ngabasebenzi okanye abasebenza kubo zinazo izakhiwo zokhuselo ezikwaziyo ukoluleka ngaphezulu
●  Izitshixo zigcinwa zikhuselekile xa izithuthi zingasetyenziswa.
Imisebenzi yokuphakamisa
Yenza isicwangciso esifanelekileyo ukulungiselele kakuhle ukuphakamisa, ngokusebenzisa izixhobo ezifanelekileyo nabantu abanesakhono ukuze kunciphe imingcipheko. Qinisekisa ukuba:
●  Zonke izixhobo zokuphakamisa zihlolwe ngocoselelo rhoqo ngumntu onesakhono
●  Imithwalo yokusebenza ephawulwe njengekhuselekileyo ekwisixhobo sokuphakamisa mayiphawulwe. Ungaze ugqithe kuloo mithwalo ephawulweyo 
●  Izalathiso zomthwalo ogqithisileyo xa usebenzisa oomatshini mazibe kwimeko elungileyo yokusebenza
●  Xa uqhuba, izilayishi eziphambili ziyaphakama xa zingenanto zize zithotywe xa zizele, ngaphandle kwaxa oko kunokudala ingozi, umzk. kwimigaqo kawonkewonke.
Ingxolo nokungcangcazela
Ukuba sesichengeni samanqanaba aphezulu engxolo kunokwenza umonakalo osisigxina wokungeva, kwaye ixhoba likholisa ukungaziqapheli ukuba aliva kakuhle kude kube semva kwethuba kanti oko kunokukhokelela kwisifo sokundumzela endlebeni okanye ekubeni sisithulu. 
Nciphisa ukuba sesichengeni sengxolo:
●  Khetha oomatshini okanye izixhobo ezingangxoliyo xa ukhetha iindlela zemveliso okanye oomatshini abatsha
●  Valela oomatshini okanye izixhobo ezingxolayo ngamacandelo amaplanga anqanda ukugqitha kwengxolo okanye ubabeke emagumbini angadibenanga namanye
●  Nciphisa ithuba lokuba sesichengeni ngokujikelezisa umsebenzi
●  Apho ukuba sesichengeni kufikelela kuma-90 dB okanye ngaphezulu, phawula ezi ndawo ngolu hlobo “izowuni yokhuselo lweendlebe” kubekho iimpawu ezalatha ukuba ukhuselo lweendlebe malunxitywe uze uqinisekise ukuba wonke umntu ongena kwezi zowuni unxiba izikhuseli zeendlebe.
Ungcangcazelo
Ukusetyenziswa kwezixhobo zongcangcazelo ezifana neesarha zetsheyini, izisiki zeebrashi okanye ezisilayo zinokukhokelela kwimiqondiso yedumbe lezandla neengalo – iqela lezifo ezibandakanya idumbe  leminwe nokuba mhlophe kwayo, imithambo yoluvo, izihlunu okanye ukonakala kweendawo adibana kuzo amathambo. Imiqondiso yesilumkiso ibandakanya ukuntlontlozela okanye ukulahleka koluvo eminweni, iminwe ijike ibe mhlophe xa kubanda okanye xa kufumile, kulandele ukuqaqamba nokuthi futhu. 
Ukuqhuba iitrektara okanye abanye oomatshini abaziqhubayo kunokungcangcazelisa umzimba okanye siwudlokovise kanti oko kunxulumana nomqolo osoloko ubuhlungu okanye iintlungu kwinyonga nasemadolweni. Iimpawu ezilumnkisayo zibandakenya iintlungu nokuqina okuthile emqolo, kwinyonga okanye emadolweni emva kokusebenza ngetrektara.
Yintoni onokuyenza?
●  Sebenzisa umatshini olungileyo emsebenzini ofanelekileyo
●  Gcina izixhobo ngokuchanekileyo, umzk. izigxumeko ezilwa ungcangcazelo zibe phezu kweesarha zetsheyini
●  Sebenzisa ngokupheleleyo ubume bendawo yesihlalo setrektara nezilungelelanisi zezixhomi
●  Hamba ngesantya esifanelekileyo ngokweemeko zomhlaba, phepha imingxuma esendleleni, njl.njl.
Ukunqanda ukonakala kokuhamba kwegazi lakho emithanjeni yalo, imithambo yoluvo, izihlunu kunye namathambo ezandla neengalo okwenziwa kukungcangcazela kwezandla neengalo:
●  Yenza isicwangciso semisebenzi ukuze uthintele ukusebenzisa izixhobo ezingcangcazelisayo
●  Khetha izixhobo zenqanaba elisezantsi lokungcangcazela
●  Sebenzisa ukujikelezisa umsebenzi xa kunokwenzeka uze uthathe iziqabu ezilungeleleneyo
●  Fudumeza izandla phambi kokusebenza uze uzigcine zifudumele.
Imozulu
Ukuba sesichengeni semozulu, ngakumbi ukukhanya kwelanga okanye ingqele eqhaqhazelisa amazinyo kunokuba yingozi.
Into ekufuneka uyenze:
●  Kwimozulu enelanga eligqatsayo nxiba impahla elula nomnqwazi onomphetho obanzi
●  Ungakhululi; kwaye thambisa isinqandi-langa senqanaba eliphezulu lokhuselo lwesikhumba esisesichengeni sokutsha
●  Hlala uqwalasela imikhango, iintsumpa okanye ukujika kwebala lesikhumba. Dibana nogqirha xa kuphuma imikhango, amafa, ukopha okanye ukurhawuzela, njlnjl.
●  Impahla yokusebenza mayenziwe ngomchako ogcina imizimba yamabasebenzi yomile kwaye inobushushu obufanelekileyo. Xa kusetyenzwa phantsi kweemozulu ezishushu nezomileyo, kufuneka kunxitywe impahla efanelekileyo ukuthintela ukufuthaniseleka okugqithisileyo ukuze zivumele ukuphefumla
●  Abasebenzi mabanikwe impahla eyaneleyo yokhuselo xa besemngciphekweni wemitha egqatsayo ye-UV okanye imiba yengozi kwindalo, efana nezityalo ezinetyhefu, izilwanyana neentlobo zosulelo.
Izilwanyana
Ukuphatha izilwanyana kunokubanga i-zoonoses (izifo ezisuka esilwanyeneni zisulele abantu). Izidalwa ezincinci ezingabonakali ngeliso lenyama ezifana neebhaktiriya, iivayirasi, eziphila kwizisulu nezomngundo zinokubanga ukugula ngokusulela umzimba ngokuphefumla, xa ziginywa, okanye xa zigqobhozela esikhunjini. Iimpawu zahluka ukusuka kwiingxaki zesikhumba ukuya kwiimeko eziqala “sabumkhuhlane” nezinokubanga ukugula kwethuba elide ngaphandle kokuba kunyangwe.
Kunokwenziwa ntoni ukunciphisa imingcipheko?
●  Cutha umngcipheko wosulelo ngokugcina imfuyo isempilweni entle. Gonya apho kufaneleke khona
●  Qinisekisa imigaqo yokuphathwa kwempilo entle yobuqu bakho. Yiba soloko uhlamba izandla phambi kokutya, kokusela okanye kokutshaya
●  Nxiba impahla efanelekileyo yokhuselo efana neeovaroli xa uphatha izilwanyana, ngakumbi xa zigula, iiglavu kunye neefaskoti ezingagqithi manzi xa ubamba izinto ezinosulelo ezifana neziqhamo zokuzala
●  Gquma yonke imisikeko nemigruzuko ngezinto zokubopha amanxeba ezingagqithi manzi.
Izinto ezinobungozi
Ukuba sesichengeni semichiza okanye sezinye izinto, umzk. izibulali zezitshabalalisi zezityalo, amayeza ezilwanyana (kubandakanywa iidiphu zeegusha), uthuli, imisi, okanye izinto ezifana nodaka, udaka lwangasese okanye izichumiso; ukuphefumla imisi yeeplastikhi ezivuthayo, okanye uthuli olubangwa kukushenxisa iinkozo, izichumiso, istro, ifula; ukubamba udaka, umgquba njl.njl. okanye ukutshizwa zizibulali zezitshabalalisi zezityalo okanye idiphu yeegusha, zonke ezo zinto zinokubanga ukugula.
Iimpawu ezilumkisayo zibandakanya:
●  Ukuthukuthezelelwa/ukulila kwamehlo nempumlo
●  Iimpumlo ezixineneyo
●  Umqala obuhlungu
●  Ukukhohlela okungenazikhohlela okanye okunazo
●  Ukuqaqamba kwezihlunu okanye umkhuhlane emva kokusebenza ngefula esabungundarha
●  Iphika
●  Ukuxinana kwesifuba ngethuba lomsebenzi, emva kokusebenza okanye xa kusenziwa imithambo obunokuyenza lula
●  Ukutswina kwesifuba.
Le miqondiso isenokuba yeyethuba elifutshane ngexesha lokusebenza, okanye isenokuba mandundu ize ithathe ithuba elide ide ibe yinto esoloko ikhona. Xa kunjalo inokusungulwa nakukuba sesichengeni sento encinci gqitha elinokuba alivani nayo igazi lakho, okanye elinokungayithandi . Ukuba uyatshaya, uze uphinde ube sesichengeni sezi zinto unokuzibona uphuhla iingxaki ezinobuzaza zesifuba.
Kubalulekile ukuzikhusela wena nabasebenzi bakho. Kuphephe ukuphefumla izinto ezinobungozi ngokwenza ngolu hlobo:
●  Ngokusebenzisa izinto ngokuba zibolekisane apho kufaneleke khona
●  Ukutshintshela kwizinto ezinothuli oluncinci, umzk. amahlalutyana/iimbumbulwana
●  Ngokuvalela iintsusa zothuli okanye zesitshizi
●  Ukufunxa izinto ezichithekileyo endaweni yokuzitshayela – sebenzisa isifunxi sesakhono esincomekayo.
Nciphisa isixa osiphefumlela ngaphakathi:
●  Ngokusebenzisa iziniki-moya zemibhobho yeli lizwe, umzk. xa kutywinwa
●  Ngokusebenzisa izihluzi ezincomekayo kwiinqwelo zeetrektara/kwizithuthi
●  Ngokulondoloza izihluzi ngokweemfuneko zabenzi bazo
●  Ngokuphucula iziniki-moya kwizakhiwo
●  Ngokunxiba izixhobo zokhuselo ezinesakhono zamalungu okuphefumla. Qiniseka ukuba usebenzisa imaskhi efanelekileyo okanye isiphefumlisi sothuli, semiphunga okanye izixhobo ezitshiza ulwelo.
Iimaski neziphefumlisi mazisoloko zigcinwe kwindawo ecocekileyo       neyomileyo – musa ukuzixhoma kwimihakisho okanye ezikhonkwaneni kwiindawo ezimdaka nezinothuli.
Xa usebenzisa amayeza ezilwanyana, yiba soloko:
●  Uhlamba imitshizo esesikhunjini nasezimpahleni kwangoko,  uze uhlambe phambi kokutya, kokusela okanye kokutshaya. Musa ukusebenza phakathi kwezilwanyana ezisandula ukunyangwa xa unokungcoliseka
●  Landela nawaphi amanyathelo emo yonxunguphalo acetyiswe ngumenzi, umzk. malunga neentlobo zogonyo ezinesiseko seoyile
●  Landela imiyalelo yeleyibhile, ngakumbi leyo ebhekiselele kwi-PPE
●  Nika ingxelo ngazo zonke iziganeko zokuchatshazelwa yityhefu ukuze ziphandwe ngononophelo.
Ukuphathwa nokutyalwa kwezityalo ezinyangwa ngemichiza
●  Malunga nokuphathwa kunye nokutyalwa kwemithi enyangwa ngemichiza enobungozi phambi kokuphela kwetyhefu, abaqeshi mabanike               inkxaso – abasebenzi basebenzise – izixhobo zobuqu bazo zokhuselo
●  Izityalo ezinyangwayo maziphathwe ngokuqaphela ukunciphisa ungcoliseko. Mazibekelelwe ukuze zithuthwe kwindawo yokusebenzela ngohlobo lokuba ukufikelela kwizityalo kube lula, ngako oko kunqandeke ukuphathwa kwezityalo ngaphezu kwemfuneko
●  Izingxobo zokutyala okanye izibopheleli nokuba zezinye iziqulathi zezithuthi zezityalo ezinyangiweyo kwindawo yokusebenzela mazicocwe ngokuthi kukhutshwe konke okuphakathi zize zihlanjwe yonke imihla.
Ukhuselo nempilontle yendawo yokusebenzela
Iziganeko zokwenzakala ezininzi kwezolimo namahlathi zisisiphumo sokutyibilika, ukukhubeka nokuwa. Qwalasela ukuba iindawo zokusebenza azinazithintelo, ezifana neentambo zokurhuqa, iingxowa okanye amacandelo amaplanga kwaye kufuneka kubekho isithuba sokulondoloza izixhobo nezinto zokusebenza. Gcina izakhiwo zakho zilungiswa kakuhle, uqiniseke ukuba imigangatho ayisindiswa kakhulu ngemithwalo, ngakumbi kwiindawo zesondlo okanye kwizakhiwo ezidala.
Ukunciphisa imingcipheko yokuwa, ukukhubeka nokutyibilika. Kufuneka ube nezinto ezilandelayo:
●  Iintsimbi zokubambelela ezitephsini kunye neendawo zokuqhuba iinqwelo ezingenazitephs apho kukho khona imfuneko
●  Ukulahlwa kwamanzi amdaka kwiinkqubo ekusetyenziswa amanzi kuzo ezifana neendawo zokuhlamba imifuno okanye izidlo zobisi
●  Ukukhanya okwaneleyo nokufanelekileyo
●  Ubushushu obaneleyo nokwanela komoya kubandakanywa umoya ohlaziyekileyo kwiindawo zokusebenza ezingaphakathi
●  Iimpawu zokhuselo apho umngcipheko obalulekileyo wempilo nokhuselo usafumaneka khona emva kokuba uthathe amanyathelo olawulo ngokusebenzisa uhlalutyo lwemingcipheko.
Uncedo lokuqala nohlangulo lwemo yonxunguphalo
●  Njengoko kuqhelekile ukuba abasebenzi bamahlathi nabezolimo basebenze ngokwamaqela amancinci kwiindawo ezingadibenanga nezinye, umsebenzi ngamnye makaqeqeshelwe ukuzazi iziseko zoncedo lokuqala.  Olu qeqesho malubandakanye unyango lwezilonda ezivulekileyo kunye nokubuyisa ukuphila. Kwiindawo apho umsebenzi ubandakanya umngcipheko wetyhefu yemichiza okanye ngumsi, yokulunywa ziinyoka, zizinambuzane okanye zizigcawu okanye ezinye iingozi ezingqalileyo, uncedo lokuqala malolulwe ngendlela efanelekileyo ngokuzidibanisa nomntu okufundele kakuhle oko okanye iqumrhu
●  Imibekelelo yoncedo lokuqala egcinwe kakuhle okanye iibhokisi mazifumaneke kwangoko kwindawo yomsebenzi kwaye zikhuselwe kungcoliseko lokufuma okanye kubutyobo obukhoyo
●  Kufuneka kwenziwe ulungiselelo lokususwa komntu owenzakeleyo okanye ogulayo nofuna uncedo lonyango
●  Uthutho okanye indlela yonxibelelwano mayifumaneke kwindawo yomsebenzi ukuze kuqhagamshelwane neenkonzo zohlangulo phantsi kwemo yonxunguphalo.
Ubonelelo lweemfuno zangasese
Kukho umngcipheko wokuguliswa zizinto ezinobungozi okanye ngenxa yobumdaka okanye iimveliso zezilwanyana eziqulethe izidalwa ezincinanana ezisenokuba nobungozi. Ukuba unabasebenzi bexesha elipheleleyo, ixesha elingaphelelanga, abamaxa athile okanye abesigxina, banike ubonelelo lokuphumla kubandakanywa:
●  Izindlu zangasese ezicocekileyo nezingena umoya
●  Izitya zokuhlambela zamanzi abandayo nashushu, isepha neetawuli (okanye izomisi zezandla)
●  Ubonelelo lokuhlamba oluphathekayo, okanye izinto zokusula izandla ukunceda abasebenzi abasebenza kude neendawo zokuhlamba
●  Ubonelelo lokutshintsha apho kunxitywa khona impahla yohlobo olulodwa
●  Amanzi okusela acocekileyo (aphawulwe ukuze ahlukaniswe kulawo angafanelanga kuselwa).
Ukunika ingxelo ngezifo ezinxulumene nomsebenzi
Izifo ezithile ezibangwa kukusebenza mazixelwe kwiSebe lezabaSebenzi.
Usenokufumana usulelo lwesifo esifanele ukuxelwa xa usebenza ngezi zinto:
●  Izilwanyana – izifo ze-zoonoses ezifana ne-brucellosis, i-leptospirosis, nesifo se-lyme okanye i-streptococcus suis, nokuba lulo naluphi usulelo olunxulunyaniswa nezilwanyana
●  Izibulali zezitshabalalisi zezityalo - ukufumana ityhefu yezihlanganiseli     ze-organophosphorus okanye i-methyl bromide
●  Izinto eziyindalo – umbefu ofunyanwa emsebenzini ovela kuthuli lweenkozo okanye izinambuzane ezisetyenziselwa ukutshabalalisa izibulali zezityalo; umphunga womlimi/ikhomposi yamakhowa; okanye umhlathi-nkqi
●  Ezinye izinto – ukukrala kwesikhumba okwenzeka emsebenzini ngenxa yomngcipheko wezinyibilikisi okanye ulwelo lokukhucula
●  Oomatshini – intlanganisela yemiqondiso yongcangcazelo lwezandla neengalo ukusuka ekusebenzeni ngeesarha zetsheyini, izisiki zebrashi okanye iisarha zesandla ezisika ngokwesangqa.
Ngolwazi oluthe vetshe kunolu nceda qhagamshelana neziko lakho elilelona likufutshane lezabasebenzi okanye iofisi yephondo.
