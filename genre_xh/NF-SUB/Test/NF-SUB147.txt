xhosa.2022.yourfood_fff
ICHICKEN AND MUSHROOM OPEN PIE
Ixesha lokulungiselela: imizuzu engama-20, kunye nemizuzu engama-20 yokupholisaIxesha lokupheka: Malunga neyure e-1
Yanela: 4
* 2 amacephe (30ml) amafutha okupheka
* 1 itswele, lislayiswe
* 2-3 amagaqa e-garlic, acunyuzwe
* 350g amathanga enkukhu angenamathambo, angenasikhumba asikwe amaqatha ayi-2,5cm
* 200g button mushrooms, asikwe izilayi
* 3/5 yekomityi (150ml) yekhrim
* 2 amacephe (30ml) ethyme esentsha enqunqiweyo
* ityuwa ne-freshly ground black pepper uzigalele zivakale
* 500g yepuff pastry, inyibilikiswe ukuba ikhenkcezisiwe
* iflawa yokubhuqa-bhuqa
* 1 iqanda, eliqhuqhiweyo
1. Gcada itswele kwimbiza enamafutha ngobushushu obuphakathi imizuzu emi-5. Galela i-garlic, upheke umzuzu omnye. Galela inyama yenkuku, upheke imizuzu esi-8 ukuya kweli-10. Galela amakhowa, pheka imizuzu emi-5 de zonke iincindi zibe ngumphunga.
2. Galela ikhrim, bilisa. Pheka imizuzu emi-5 wenze isosi ijiye. Galela ithyme, qhola kakuhle. Galela esityeni, kuyeke kuphole.
3. Yenza mtyaba ipastry kwitreyi efafazelwe iflawa wenze iskwere esingama-33cm x 33cm. Sika ibezizikwere ezine. Thambisa imiphetho ngamanzi, yikha ngecephe umxube wenkuku ubeke kumbindi weskwere ngasinye. Phakamisela iikona zezikwere embindini ukwenza ipasile. Cinezela imiphetho ukuze ivaleke, ushiye umngxuma omncinci embindini. Thambisa iiphayi ngeqanda eliqhuqhiweyo kwiphepha elikhulu, pholisa kwisikhenkcisi imizuzu engama-20.
4. Beka i-onti ku-200°C. Bhaka iiphayi imizuzu engama-30 ukuya kwengama-40 de zibe mdaka bugolide.
Iiphayi neesausage rolls
Ziyathandwa kakhulu ngabantu, ngoko iBONA neFood For Fun And Funds ikubonis' indlela yokuzenzel' imali ngazo
II-SAUSAGE ROLL EZINEKHARI
Ixesha lokulungiselela: Imizuzu engama-25
Ixesha lokubhaka: Imizuzu
engama-30
Yenza: 16
* 450g yepuff pastry, enyibilikisiweyo
* 450g yecurried mince meat
* iflawa yokubhuqa
* ubisi lokuthambisa
* iqanda eliqhuqhiweyo lokumenyezelisa
1. Fudumeza i-onti kuma-220°C. Yenza mtyaba isiqingatha se-puff pastry kwitreyi eneflawa encinci ukwenza uxande olungama-40cm x20cm. Sika ngobude imicu emibini.
2. Yahlula kubini i-mince meat ngokulinganayo, bhuqa ngeflawa. Beka isahlulo ngasinye ngakubude bomcu omnye bemicu yentlama.
3. Qaba imiphetho yeflawa ngobisi oluncinci, songa icala elinye uze ucinezele kunye ukuvala. Cheba imiphetho. Ngoku uza kuba nee-sausage roll ezimbini inye ibenobude obungama-40cm.
4. Qaba ngeqanda ukuze imenyezele. Sika i-roll nganye kangangobude be-5cm. Yenza iziliti ezibini okanye ezithathu ngaphezu kwe-roll nganye.
5. Khuphela kwitreyi yokubhaka, bhaka kangangemizuzu eli-15. Cutha ubushushu be-onti buye kwi-180°C, bhaka eminye imizuzu eli-15. Khuphela kwirekhi yocingo ukupholisa. Phaka ishushu okanye ibanda. [x]
AMABALI EMPUMELELO
Umntu ovukayo akazuzi nje into enye - dibana noRachel Moloi!
NGELIXA uninzi lwethu lukobentlombe ngentsimbi yesine xa kumpondo zankomo, uRachel Moloi waseSoweto sukuba sesendleleni eya kwirenki yeeteksi ekufutshane.
Waqala ukuthengisa iilekese kwiirenki zeteksi nezebhasi kwiminyaka eli-10 edlulileyo. Kodwa wabona ukuba angenza ngaphezulu kunoko! Wayefuna ukwanelisa abo bantu balambileyo, nabangxamileyo waza wanengcingane ethi: Yintoni endinokuyenza ekhawulezayo nelula onokuyitya xa usendleleni?
Kulapho kwathi kwavela umbono we-Vetkoek Paleis.
Amagwinya akhe aduma ngokukhawuleza! Emva koko waqalisa ukuthengisa ikofu kwaye wayenomxube ogqibeleleyo wabakhweli abalambileyo.
URachel uliphathe ngempumelelo ishishini lakhe wafundisa abantwana bakhe, walungisa ikhaya lakhe, wathenga nesitovu esitsha nezixubi kunye nezinye izixhobo zokuncedisa ekukhuliseni ishishini lakhe.
Icebiso likaRachel kwabo bafuna ukuzimela bangaxhomekeki mntwini ngemali?
"Yithande into oyenzayo!"
Sithumelele ibali lakho usinike neenkcukacha zokuqhagamshelana nawe. Bhalela kwa: Food For Fun And Funds/BONA, Box 1610, Parklands, 2121. I-meyili: foodforfun@caxton.co.za
Iindima eziNtathu eziDlalwa ngooSomashishini abaPhumeleleyo
Phambi kokuthetha ngeendima ezintathu ezidlalwa ngoosomashishini abaphumeleleyo, masijonge indlela abantu abaninzi abasebenza ngayo. Sikhuliswa kwihlabathi apho sixelelwa ukuba ukuze uphumelele zuza oku- wenze oku ubeyile nto.
Oko kukuthi sixelelwa ukuba kufuneka sibenezinto ezithile phambi kokuba senze izinto ezinkulu ukuze sibezizinto. Umzekelo: Sisoloko sicinga ukuba kufuneka sibenethamsanqa, okanye "amancedo" awodwa, phambi kokuba senze nantoni na kwaye siphumelele.
Kodwa oosomashishini abaphumeleleyo bakuqondile ukuba oku akuchanekanga. Ngokukhawuleza bafunda ukuba indlela eyiyo yempumelelo kukuba ubenguwe -wenze oku-uzuze oku! Ukuba sinokubona/sizicingele apho sifuna ukuba khona - siya kuthi sivuselelwe ekwenzeni izinto eziya kuthi zisivumele sibenako konke esikufunayo.
Ndenza umngeni kuwe ulinge le ndlela intsha yokucinga uze ubone indlela ihlabathi lakho eliza kutshintsha ngayo xa "uyinguqu ofuna ukuyibona ehlabathini".
Ngoku masijonge kwizinto ezintathu ekufuneka oosomashishini babe zizo kwishishini labo:
1 UMNINI-SABELO. Abanini-zabelo banomdla kuphela kwisiphumo esiphumelelayo seshishini. Ngalo lonke ixesha thina singosoomashishini sivaleleka "kuthando" lweshishini lethu, asiqumami sijongisise kwimeko eyiyo yeshishini.
Umbuzo oza kunceda apha ngulo: "Ukuba bendingumtyali-zimali, bendiza kutyala imali kweli shishini?"
Okokuqala ndizibuza lo mbuzo, impendulo yaba ngu "Hayi" kwaye kwafuneka ndenze iinguqu ezinobuzaza phambi kokuba ishishini likwazi ukwanelisa iimfuneko zam njengomtyali-zimali kwishishini.
2 UMLAWULI. Umlawuli unoxanduva lokuyila "umfanekiso omkhulu" wombutho. Bangaphi abaxhasi esingathanda ukuba sibenabo, siza kuvelisa eziphi iimveliso, sizakwenza inzuzo engakanani? Kodwa ukucwangcisa iinjongo sisiqingatha soxanduva somlawuli, esinye isiqingatha kukuphendula. Konke amaxesha amaninzi usomashishini uyakuzama ukukuphepha oku, abenezizathwana kwanokumisa amanyathelo abalulekileyo. Ze sithi xa singazuzi oko besikufuna, simangale.
Kufuneka siyenze sibenoxanduva lweziphumo zethu. Singabaphathi bethu, akekho omnye umntu oza kusolwa.
3 UMPHATHI. Kulapho sithatha uxanduva lwezinto zemihla ngemihla ekufuneka zenzeke. Ezi zingaquka uku-odola iimveliso, ukuqinisekisa sivelisa izinto ezikumgangatho ophakamileyo, sithengisa iimveliso zethu, ukuqinisekisa ukuba sigcina iirekodi zemali zethu zonke kwaye abasebenzi bethu bonwabile.
Khawukhangele kwishishini lakho kwaye ubone ukuba zonke ezi ndima zintathu zikhona na kwaye uyakubona iindawo ezinengxaki ezinokufuna ukuhoywa.
Lluwellyn Diedericks
