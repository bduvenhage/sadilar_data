xhosa.2947.beauty
BONA XHOSA - June 2007
1 Zenzele i-exfoliator
Ukususa ulusu oludala namafutha ebusweni kunceda igazi lihambe kakuhle. Kunceda umzimba ukhuphe ukungcola okusemzimbeni.
Xa uzenzela i-exfoliator, xuba icephe le-oatmeal necephe leplain yogurt. Xuba wenze intlama uze ugalele isiqingatha se-apile egreyithiweyo neetispuni ezimbini zejusi yelamuni.
Yithambise kulusu olomileyo. Yiyeke imizuzu emihlanu uze uyihlambe ngamanzi ashushu. Bosule ubuso bakho.
2 Luvuselele ulusu xa uhlamba
Galela irosemary xa uhlamba - iyanceda ukuphelis' iintlungu.
Kungenjalo galela isiqingatha sekomityi yebaking soda emanzini ohlamba ngawo ukuze ulusu lwakho lube mpuluswa.
3 Zenzele esakho ispa
Hlala emanzini ashushu imizuzu engama-20. Thatha ityuwa yaselwandle uyithambise emathangeni nasezimpundu ukwenza igazi libaleke ukanti ikwanceda inciphise necellulite.
Sebenzisa iglavu yokuhlamba ukuze ukhuhle iiseli ezindala ukuze ulusu lwakho lusale lugudile yaye lumpuluswa.
Zosule wakugqiba uze uziphulule ngento yokuthambisa elungele ulusu lwakho. Gxininisa ezingqinibeni nasezithendeni.
4 Nukis' iinyawo zakho kamnandi
Ibaking soda iyasebenza endaweni yomgubo weenyawo kuba ibulala iintsholongwane yaye ifunxa umbilo.
Irosemary iphelisa ivumba elibi ezihlangwini.
5 Gutyul' umzimba
Ukugutyula umzimba iintsuku ezimbini kuphelisa intloko ebuhlungu uzive unamandla.
Sela ijusi kakhulu qho xa kutshintsha ixesha lonyaka ngaphandle kokuba unengxaki yokuba neswekile encinci egazini okanye unesigulo esithile.
Sela iiglasi ezisibhozo zejusi yeziqhamo edidiyelweyo yonk' imihla. Lindela ukuphathwa sisicaphu-caphu kusuku lwesibini.
6 Ulusu oluhle
Ihlebo lokuhlala unolusu oluhle kukutya okutyayo. Sela amanzi kakhulu uze utye iziqhamo nemifuno emihlanu ngemini.
7 Yenza imask
Ulusu olomileyo: Xuba itispuni yobusi ne-avokado ebondiweyo.
Ulusu olunamafutha: Xuba icephe le-oatmeal nepesika ebondiweyo.
Ulusu olungenangxaki: Xobula icucumber uyisile. Yixube neplain yogurt namaqabaza erose water.
Hlala nayo imizuzu eli-15 imask ngaphambi kokuyihlamba ngamanzi ashushu. Beka izilayi zecucumber okanye zeetapile emehlweni ukuze ufumane unyango lwamehlo oluphelisa ukudumba emehlweni.
8 Amaqhakuva
Xa kuvela iqhakuva ebusweni bakho, libeke umqhaphu othiwe nkxu kwincindi yelamuni.
9 Nyanga amehlo adumbileyo
Beka umqhaphu othiwe nkxu kwichamomile tea phezu kwamehlo akho imizuzu eli-15 ukuze kuphume uxinzelelo.
10 Lungisa amashiya akho
Amashiya alungiswe kakuhle ongeza ubuhle bakho kuba avula amehlo. Qiniseka ukuba xa uza kuwalungisa usendaweni enokukhanya okwaneleyo. Yenza umgca emashiyeni ngepensile yamashiya oza kukukhokela.
Cheba ishiya ngalinye uqalise embindini uye ngasezindlebeni.
Phindela embindini uchebe ukuya ngasempumlweni. Ungawachebi kakhulu.
11 Lwazi ulusu lwakho
Lwazi uhlobo lolusu lwakho ngaphambi kokuba uthenge izinto zokuthambisa. Akakho umntu owazi ulusu lwakho ukogqitha wena ngoko qinisekisa ukuba uthethana ngokukuko nomcebisi wezobuhle.
12 Hlamba ubuso phambi kokwenza umthambo
Buhlambe ubuso phambi kokwenz' umthambo. Ukubila kuyawucoca umzimba. Xa imingxuma ivalwe yimake-up alucoceki ngokukuko ulusu lwakho.
13 Thambisa into ekhusel' ulusu elangeni
Imibimbi, amabala amabi amnyama eluswini - ezi ngxaki zenziwa lilanga. Xa uthambisa into eneSPF15 yonk' imihla uza konga imali entle obuza kuthenga ngayo iikhrim zokuhlangula ulusu kwezi ngxaki.
14 Thambisa ulusu ngobusi
Ubusi buthambisa zonk' iindidi zolusu yaye buthambiseka lula. Buthambise ebusweni uze uthi nkxu iminwe emanzini ashushu uphinde uthambise. Amanzi asusa ukungcola okuphumayo. Hlamba ngamanzi ashushu.
15Sebenzisa izithako zendalo
Jonga ekhitshini uza kuzifumana izisombululo zolusu!
I-olive oil ithambisa iinwele ezomileyo nezisekupheleni.
Icoconut oil iyacoca, iyathambisa yaye ithambisa neenwele.
I-avocado oil ithambisa ulusu olomileyo.
I-oatmeal ilungele ulusu olome kakhulu, olulurhawuzelayo nolubuthathaka.
Galela i-oat flakes emanzini ashushu ohlamba ngawo. Lo mxube uza kushiya ulusu lwakho lugudile. [x]
Ukumelana nolusu olomileyo, amaqhakuva, amashiya namehlo adumbileyo...
Amacebiso ali-15 obuhle ong' imali
BONA XHOSA - June 2007
kubhale uCHRISTINE HAMMANN
uncediswe nguJESSICA MITCHELL
kufote uCHRISTOPHER LAURENZ
imake-up neenweleCATHERINE VEER
imodeli nguSIPHOKAZI wakwaModels International
