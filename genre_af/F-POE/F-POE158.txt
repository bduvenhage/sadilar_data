Visie
Maar eind’lik kom tog die saliger end
as die moeilike reis word na Bowe gewend
(Totius: “Trekkerslied” uit Donker Afrika)
Om vinniger by mekaar verby te kom
bou ons ruimer arkades, roltrappe, perronne steeds meer hysbakskagte in kantoorkolomme en snelweë wat elke gehug ontvlug.
Maar alle paaie lei vroeër of later na ’n afrit of ’n wisselaar –
vir oulaas duisel predikante en plakkate: “Ons lugdiens, vriend, kies steeds jou koers.”
Die einde bly ’n klawerblaar met alle paaie in mekaar gestrik;
wie daar ingaan, doen dit tydsamer, moet goedskiks na ’n laer rat toe glip.
