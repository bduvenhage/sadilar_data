Sprokie van die seeboon
’n Kalkoenvis, hardeveerkalant, moes nes geskrop het in ons baai, want ’n seeboontjie is losgekrap en voor my voete afgelaai.
Hy’s koel en glad en niertjiebruin – ek heg ’n sleutel aan hom vas waarmee ek moontlik toegang kry na kelders wat geslote was.
My boontjie word ’n wonderplant, laat my weer in sprokies glo:
’n Janrap het met ’n boontjierank warempel opgeklim tot Bo.
