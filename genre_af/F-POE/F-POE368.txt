Soms
Soms ontmoet ons mekaar
“professioneel” in die openbaar.
Die man met die sonbril in Col’cacchio’s
waarskynlik ’n speurder. Ons het alibi’s:
ons bespreek ’n kontrak.
Daar lê soveel woorde tussen ons
wat jy op e-pos uitwis.
Ek behou alles. Versamel elke uiting
vir al die aande alleen
wanneer jy sy woorde aftel
om agter die kap van sy byl te kom:
vermoed Meneer dat Mevrou
besig is om te slaap by ’n ander vrou?
Of dink Meneer steeds dat Mevrou
net van hom en sy status hou?
