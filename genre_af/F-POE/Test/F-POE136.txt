Bromvoël in die hok van skadunet
Jy klie-e-e-k soos ’n pieperige kuikentjie, jy, swaargesnawelde deurdring-kaketoe – jy is jou naam nie waardig nie
selfs nie ’n afwen-brommer is jy nie, jy, dondervoël van die harde Molopo!
Jou vasberade stap is keerom-gedoem, word al traer teen die aand
sodat dit soms lyk jy word ou maraboe wat stil soos ’n standbeeld staan
en net af en toe nog roer
om op sy eie hakskene te skyt –
nie in jou aard nie: rede tot paniek op die rekenaar wat jou monitor, want met vooruitgang se gedoe word jou gekliek nou prioriteit, word jou lelle dopgehou, gehoop dat hulle spoedig rooi sal skyn – ’n pluspunt in die broeiprogram.
Die groen wat jy hier om jou sien is opslag van ’n vroeë lente –
dis nie vir piepgeluide, nie vir krimpsiek nie. Dis vir jantjie maak in alle doedoetente.
