“Jy’s nog nie daar nie, nie heeltemal die honderd en tien persent
wat ons soek nie.”
Jy kon nog suiwer drieë druk, jy’t nog oor ’n atrap beskik,
maar of jy dit volstoom kan doen – dis waar jy misluk.
Die warm vleuel wat jy was,
kon net sowel maar staan en koudkry. Eerder as om aan ’n bal te hang
het jy uitgetree, wou eindelik pal ’n kruk onder jou arm voel.
Jy met jou oog vir ’n gaping
kon net nog sien – of kon jy nie? – hoe jy in die binnestryd jou hart telkemale uitverkoop.
Jou kaalkopspel was nouliks te herken aan dié Hansie Slim wat berg wou klim met stok en hoed.
In die aloop het jy nog net laat sien
hoe aanhoudend kan ’n kantlyn wen.
