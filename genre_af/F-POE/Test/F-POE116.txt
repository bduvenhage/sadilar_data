DIE VLUGTIGE
Na Milan Kundera, The unbearable lightness of being.
Buite lê die stad in windsagte as.
Gebeure vlieg in ’n spieël,
op die doek net ’n haarlyn van ’n kwas.
In sy arms
is die uur ondraaglik lig
en reeds aan die horison oorgegee. Sy oë vervloei soos kleure
op ’n doek.
’n Brief kry vlerke,
haar hand vang dit rakelings vas. Reëls skryf alle nabeelde
van ’n vroeëre samesyn weg.
Oomblikke is altyd op pad, weet sy vlugtig,
en verskuif met haar spuitkwas die lig
op die doek.
