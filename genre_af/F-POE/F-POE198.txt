Agternuus
(Aangepaste gedig uit Die Huisgenoot, 21 Maart, 1958)
Die wêreld wag op nuus
oor prins William se aanstaande vrou (Sela. Solank hul vigs en voëlgriep met kondome/kordonne buite hou.)
Iran se kernkragprogram
lok van Bushies bunkerbomme uit. (Iewers in ’n konservatorium
oefen iemand Bach op ’n dwarsluit.)
Tussen stakers en polisie
waai klippe, rubberkoeëls en gas. (Draai tog net asseblief daai boutjie in Koeberg se reaktor vas.)
Uit Egipte se woestynsand
is ’n evangelie volgens Judas opgedelf. (As dit so aanhou, kom daar naand ’n evangelie volgens Jesus self.)
Nog moorde skud die land:
dié keer ’n Arteswenner aan die Rand. (Maar ek is tydelik gekaap
met mooiweer op Nuweland.)
