JERUSALEM II
O Jerusalem – jy is buite jouself uitbundig
in henna en oleanderstruike, rugbaar rooi en dig
soos ’n optog wat die paaie bevlag. Olyfbome op oumenskieries
druk en beur
en koepels beklim die dag en wys deur goue reën.
O Stad –
deur die wit amandelblomme beweeg die son soos ’n lint voor die vreugdevolle Man wat dié keer vryvoet stap
oor die Via Dolorosa en sy aardsheid
met elke teug inadem.
