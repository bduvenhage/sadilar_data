Die eerste reën
In die vaalveld by Aggeneys weet paddas en goggas dis wys om in die grond te skuil
teen die skerp straalson. Stokkiesrig dood staan die bosse – nog net die wortels leef;
bolle, knolle en saadhuisies wag. Net standvoëls soos tortels bly sit,
maar ooievaars van die noorde talm …
Met die reën se eerste neerslag begin die trekvoëls reis,
die watersak bars uit sy nate;
die son breek deur die wolkegrys.
Dis weer sonop in die middel van die dag: die blomknoppies stoot
en die kleure begin wys.
Die goggatjies loer uit die gate
en die skurwejantjies bak op die rotsplate – in die natveld by Aggeneys.
