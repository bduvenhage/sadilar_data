Vissi d’arte
Op die speelgrond
in standerd vyf
sien ek haar stap
my eerste geliefde
– met wie ek leer tongsoen
en gevaarlik gevry het – met ’n nuwe
maatjie aan haar hand:
weg van my.
Hierna het ek telkemale
daardie scène herhaal, letterlik
en figuurlik. Dit via Freud
begryp. Maar steeds my geliefdes
een vir een verloor:
aan ’n minnaar, aan ’n minnares,
aan die dood, selfs een ingeboek
in ’n gestig. In my verbeelding
soveel post mortems gehou.
Die film van my liefdesverwording:
met Lara, Scarlett O’Hara, Blanche DuBois, Holly Golighty  
Met my hart wat al hoe swaarder, seerder
word. Geweeg en te swaar bevind:
die skrif is teen die hart.
Weer en weer op daardie speelgrond
geland: die toneel bekyk –
ge-pause, ge-rewind, ge-fastforward,
maar gevind dis onmoontlik om uit te wis.
