GARSFONTEIN UITBREIDING 
Met sy penchant vir simmetrie dool hy hof en erf en straat – dis hierdie man met sy sjabloon wat die estetika verloën.
Gewapen met sy liniaal potlood en ’n meterskaal
kan die argitek sy meesterplan op die Xerox laat herhaal.
Al wat nou nog kort
is bewoners vir Utopia – ’n passie vir die palm,
klinkersteen en kitsfontein, ’n lapa en ’n swembad,
met ’n skoorsteen vir die braai.
En sou jy na die rigting vra:
KFC hier voor,
McDonald’s om die draai.
