REGULAR
In die venster weerkaats ’n man wat gluur deur ’n galgdas wat tydelik asem skep – kantoorslaaf met ’n bier.
Die man in die venster fokus verby die man in die venster;
sien hyskrane met kabel, katrolle en rollers in die skemer (oranje, miskien
soos die teekamer se stoele)
met konstruksiewerkers wat nog kantoorblokke giet, beton in staalvorms, rigied soos die reëls van ’n staats-burokrasie
en seker soos hoë bloeddruk en ’n bierpens.
Dis sesuur op ’n weeksaand by die venster van die kroeg, maar teen tien dertig
– soos dit ’n regular betaam – staan hy op,
sit sy hoed op en loop.
