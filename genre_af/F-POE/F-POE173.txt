Kaiingroes
Laat ons eet en drink en vrolik wees: Uiteindelik vier ons met die wêreld fees. Kry van die kaiings. Daar’s net één kaiing en dis die kaiing van die vetstert-Afrikaner – dié een is vir ons geslag en gebring
deur ons seun van die erfplaas by Makapansgrot. Dis mos daar, knap duskant Pietpotgietersrus: Laat ons dié naam maar behou so lank ons kan, dit smaak my dit gaan so-die-here-wil verander.
Moenie skaam wees nie. Hierdie vet moet jy sien wanneer jy dit op ’n boerbrood smeer
met korrelkonfyt daarby. Daar’s net één korrel en dis die hanepootkorrel wat jy nog moet ontpit. Só geniet jy dit sonder dat jy ’n stopsel breek.
Vergeet van sjampanje, van brandewyn en Coke.
Saam met my Afrikanerstertkaiings en my korrelkonfyt gaan my bekertjie boeretroos. Da’s nettie foutie.
