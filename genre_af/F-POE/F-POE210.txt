Jellievis
Met haar kwabbe gekrul soos deurskynende tulle
lyk sy op ’n kristalkandelaar – volgens feng shui iets wonderliks om kragte rond te blits.
Maar eintlik is die jellievis pure skyn, geensins onskadelik:
Bloubloedfamilie van die bloublasies is sy ook ’n holtedier met netelhare wat ’n mens behoorlik seer kan klits.
De Walletjes
Die kwal lê in die misweer
– ’n opdrifsel in haar kwabbe – drillerig soos boude
wat frillerig uitfraiing
in haar deurskyn-onderbroek.
Deur hulle buisvormige hewels
het die toringslakke van haar verneem, haar getong op die gety,
haar lyfreuk ondersoek –
elkeen se voet ’n krullende onderwaterseil.
