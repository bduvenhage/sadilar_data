Olyfhoutkapper
Voor hy nog ’n polsende dooier was, ’n drywende fetus
kaal en veerloos in sy dop het U, die groot Beeldhouer, hom bedink en kundig
geweet hoe om hom te beklop:
U het sy kop sponsig gevorm, sy tong agter sy brein
soos ’n tou gekatrol
wat weer terug kan afrol.
U het die hok van sy brein verpak met min vloeistof, die ruimte tussen brein en skedel klein – bestand teen stamp en skok.
Voordat U asem deur sy holtes blaas, knyp U sterk spiere vas
vir die harde oopkap van ’n gat wanneer hy deur die hulsel breek, ’n nuwe houtkapperruimte sondeer.
