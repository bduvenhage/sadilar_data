In foto’s lê die waarheid
Jy stuur ’n foto
ná ons opbreek. ’n Foto steel
die siel van die objek. Per e-pos
kom die foto aan, geneem by ’n party. ’n Foto
vertel meer as wat die oog kan sien. Jy sit skuinsgedraai
in jou kombuis onder twee dooie toeskouers. ’n Foto
is ’n kelder, duidelike testament. Jou profiel sterk geteken
teen die growwe muur van jou kombuis. ’n Foto neem elke emosie,
trek om die mond waar: hoe anders, vreemd lyk jy na ons skeiding
waaroor sowel jy as ek nie rus kan kry nie. ’n Foto is ’n gerusstelling, ’n foto
soos hierdie verlos my van jou, veral van die obsessie rondom ons. ’n Foto
is nes ’n gedig. Eenmalig, finaal, veroordelend.
