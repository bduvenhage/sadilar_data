Sodom het twee,
Gomorra net een.
Ha!
Nie ’n enkele skoot het al ’n loop hier ontsnap nie.
Kyk noord, in die rigting van Sodom se plein. Hier trek ossewaens
vir Nagmaal saam,
hier gaap amptenare uit die Moot hul staatsdiensgape op die bus,
hang braaivleisrook oor die klaterstene van klinkertoskaanse voorstede,
hier dra selfs dwelmhandelaars ’n square cut.
Of vat die snelweg suid – wat kan ons oor Gomorra sê? Hier word goud,
kokaïne en groente
op die plein verkwansel,
hier dans ravers in wankelrige fabrieke en op troostelose mynhope,
word kettings gespan
as makelaars uit ’n oorvol beurs die straat in spoel.
In Sodom en Gomorra
is nou derduisende forte – teen rantjies en riwwe, oor koppies en in dale word die skanse al hoër,
word die skuilplek al skraler.
